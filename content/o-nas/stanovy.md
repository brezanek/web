+++
title = "Stanovy občanského sdružení MC Břežánek"
linktitle = "stanovy"
draft = true
weight = 1005000
obrazek = ""
+++

#### Článek I. Základní ustanovení -- Název a sídlo

1.Tyto stanovy jsou základním vnitřním předpisem občanského sdružení s názvem Mateřské centrum Břežánek (dále jen MC Břežánek).

2. MC Břežánek je právnickou osobou, způsobilou nabývat práva a povinnosti v souladu s platnými právními předpisy a těmito stanovami.

3. Sídlo občanského sdružení: ulice 5 května 78, Dolní Břežany, 252 41.

#### Článek II. Cíl činnosti sdružení

1. MC Břežánek vykonává činnost na úseku sociální prevence pro rodinu s dětmi.

2. Cílem činnosti je :   
- vybudování a zprovoznění mateřského centra v Dolních Břežanech -- herny pro setkávání rodičů a dětí  
- posilovat hodnoty rodiny a mezigeneračních vztahů a úlohu rodičů ve společnosti  
- umožnit rodičům vzájemně se společensky i neformálně stýkat, vzdělávat se a využívat vlastních schopností či znalostí ku prospěchu ostatních členů   
- obohacovat děti o nové kamarády, vztahy a zkušenosti, nabízet jim prostředí vzájemné důvěry  
- poskytovat prostor pro vzájemnou pomoc a předávání zkušeností  
- pořádat akce pro veřejnost při aktivní účasti dětí  
- spolupracovat s jinými mateřskými centry a organizacemi  
- spolupracovat s orgány státní správy a samosprávy

#### Článek III. Členství ve sdružení -- vznik a zánik

1. Podmínkou členství je souhlas se stanovami MC Břežánek, vyjádřený v písemné přihlášce, podpora jeho cílů a činností, důstojné jednání a reprezentování MC Břežánek, jakož i řádné placení členských příspěvků a dodržování převzatých závazků vůči MC Břežánek.

2. O přijetí uchazeče za člena rozhoduje představenstvo MC Břežánek na základě písemné přihlášky. Členství vzniká dnem rozhodnutí představenstva o přijetí uchazeče za člena MC Břežánek.

3. Členství v MC Břežánek končí vystoupením, vyloučením, úmrtím člena, v případě právnické osoby jejím zánikem -- výmazem z obchodního rejstříku.

4. Člen má právo kdykoliv z MC Břežánek vystoupit.

5. Člen může být vyloučen, jestliže přes písemnou výstrahu představenstva MC Břežánek porušuje členské povinnosti nebo dopustil-li se takového jednání, které je neslučitelné s jeho členstvím v MC Břežánek. Jedná se např. o neplacení členských příspěvků po dobu delší než jeden rok. O zamítnutí členství rozhoduje představenstvo MC Břežánek, rozhodnutí oznámí dotyčnému písemně.

6. Proti písemnému rozhodnutí o vyloučení má člen právo se odvolat do 30 dnů od jeho doručení. Odvolání se podává představenstvu MC Břežánek a rozhoduje o něm valná hromada.

#### Článek IV. Práva a povinnosti členů

1. Právem člena MC Břežánek je aktivní účast na plnění úkolů a cílů a na činnosti a rozhodování v orgánech MC Břežánek. Má právo obracet se na orgány MC Břežánek se svými podněty, návrhy a stížnostmi, volit orgány sdružení. Členem představenstva nebo kontrolorem účtu může být pouze fyzická osoba, která je zletilá a plně způsobilá k právním úkonům. Má právo vlastnit členský průkaz, který obsahuje mj. potvrzení o zaplacení členských příspěvků MC Břežánek.

Považuje-li člen rozhodnutí některého z orgánů MC Břežánek, proti němuž již nelze podat podle stanov opravný prostředek za nezákonné nebo odporující stanovám, může do 30 dnů ode dne, kdy se o něm dozvěděl, nejpozději však do 6 měsíců od rozhodnutí, požádat soud o jeho přezkoumání. Návrh na přezkoumání nemá odkladný účinek.

2. Členové MC Břežánek jsou povinni zejména dodržovat stanovy MC Břežánek a řídit se rozhodnutím valné hromady a představenstva, chránit majetek MC Břežánek před ztrátou, zničením nebo poškozením, platit ve stanovených termínech členské příspěvky ve výši schválené valnou hromadou MC Břežánek a dodržovat provozní a vnitřní řád MC Břežánek.

#### Článek V. Orgány sdružení

Orgány sdružení MC Břežánek jsou:  
a) valná hromada,  
b) představenstvo,   
c) kontrolor.

#### Článek VI. Valná hromada

1. Nejvyšším orgánem MC Břežánek je valná hromada. Valnou hromadu tvoří všichni členové MC Břežánek.

2. Hlasovací právo na valné hromadě mají členové řádně zaregistrovaní, kteří při prezenci předloží členský průkaz s potvrzením o zaplacení členských příspěvků, nejméně za předcházející rok v případě, že již byl členem.

3. Jednání valné hromady se uskutečňuje podle volebního a jednacího řádu. Valná hromada je usnášeníschopná, je-li přítomno nejméně 30 % zaregistrovaných členů MC Břežánek.

4. Valnou hromadu svolává představenstvo MC Břežánek nejméně jednou za rok, jinak i mimořádně a to na návrh nejméně jedné třetiny členů MC Břežánek. Mimořádnou valnou hromadu musí svolat představenstvo do třiceti dnů ode dne obdržení návrhu podle předchozí věty; nesvolá-li představenstvo valnou hromadu v tomto termínu, může jí svolat kterýkoliv člen. Termín, místo konání a program valné hromady vyhlásí představenstvo oznámením vyvěšeným na nástěnce v sídle MC Břežánek, nejméně patnáct dnů před datem konání.

5. Jednání valné hromady řídí předseda nebo jiný pověřený člen představenstva.

6. Do působnosti valné hromady náleží :  
1. změna stanov MC Břežánek,  
2. volba nebo odvolání členů představenstva,   
3. volba nebo odvolání kontrolora účtu,  
4. schválení rozpočtu a zásad hospodaření MC Břežánek na příslušné období, včetně zásad hospodaření orgánů,  
5. schválení prodeje majetku MC Břežánek s hodnotou vyšší než 10.000,- Kč,  
6. schválení koupě majetku MC Břežánek s hodnotou vyšší než 10.000,- Kč,  
7. rozhodnutí o založení obchodní společnosti,  
8. projednání zpráv představenstva a kontrolora o činnosti MC Břežánek za minulé období,  
9. projednání odvolání proti rozhodnutí představenstva o vyloučení člena z MC Břežánek a jmenování čestných členů MC Břežánek,  
10. rozhodnutí o zrušení MC Břežánek, o vstupu do likvidace,  
11. oprávnění zrušit nebo změnit rozhodnutí představenstva MC Břežánek,  
12. rozhodování o dalších otázkách, které si valná hromada vyhradí.  

7. Zasedání valné hromady připravuje představenstvo MC Břežánek a řídí je.

8. K platnosti usnesení valné hromady je třeba souhlasu nadpoloviční většiny přítomných členů, s výjimkou bodů uvedených v odst. 6 tohoto článku pod písm. a), d), e), f), g), i), k) a l) , kde se vyžaduje souhlas dvou třetin přítomných členů.

#### Článek VII. Představenstvo

1. Představenstvo je statutárním orgánem MC Břežánek. Představenstvo je voleno na období jednoho roku, přičemž opětovná volba je možná.

2. Představenstvo má pět členů, kteří si ze svého středu volí předsedu a dva místopředsedy.

3. Představenstvo řídí činnost MC Břežánek v období mezi konáním valné hromady a mezi jeho pravomoci náleží zejména :

- plnění usnesení valné hromady, rozhodování o záležitostech, které nejsou v kompetenci jiných orgánů MC Břežánek , schvalování vnitřních řádů MC Břežánek,  
- hospodaření s majetkem MC Břežánek,  
- projednávání stížnosti členů MC Břežánek,  
- svolání, organizování a řízení řádných a mimořádných zasedání valné hromady,   
- příprava podkladů pro jednání valné hromady ve věci založení nebo účasti na založení obchodní společnosti,  
- příprava podkladů pro jednání valné hromady MC Břežánek,   
- rozhoduje o přijetí a vyloučení členů,  
- rozhoduje o uzavírání pracovních smluv se spolupracovníky, kteří zabezpečují činnost MC Břežánek,  
- vydává vnitřní předpisy MC Břežánek.

4. Představenstvo je povinno na vyžádání předložit veškeré vyžádané podklady o své činnosti a činnosti MC Břežánek kontrolorovi a valné hromadě.

5. Předseda nebo místopředsedové samostatně jsou oprávněni zastupovat MC Břežánek v jednáních s jinými subjekty a uzavírat dohody, pokud jejich sjednání nepodléhá souhlasu valné hromady.

6. Podepisování za MC Břežánek se uskutečňuje tak, že buď samostatně předseda nebo místopředsedové představenstva připojí svůj podpis k názvu MC Břežánek nebo otisku jeho razítka.

7. Jednání představenstva svolává jeho předseda nebo místopředsedové, zpravidla 2 x ročně, v mimořádných případech častěji. Představenstvo je schopné usnášení při účasti nejméně třech členů. K přijetí platného usnesení je třeba nadpoloviční většiny hlasů přítomných členů. V případě rezignace nebo smrti člena představenstva je představenstvo oprávněno svolat mimořádné zasedání valné hromady a jmenovat nového člena představenstva.

#### Článek VIII. Kontrolor

1. Kontrolor je kontrolním orgánem MC Břežánek. Kontrolor je volen na období jednoho roku, přičemž opětovná volba je možná.

2. Do pravomoci kontrolora náleží zejména :

- kontrola činnosti představenstva jakož i činnosti MC Břežánek, zejména stavu hospodaření a plnění sjednaných zásad správy společného majetku,  
- vyjadřovat se k roční účetní závěrce a návrhu na rozdělení zisku či úhrady ztráty MC Břežánek,  
- vyžadovat od představenstva jakékoliv informace o hospodaření MC Břežánek,  
- vyžadovat nápravu zjištěných nedostatků v činnosti představenstva.

3. Funkce kontrolora účtu je neslučitelná s funkcí představenstva. Kontrolor účtu odpovídá pouze valné hromadě.

4. Ze své funkce může kontrolor účtu odstoupit.V takovém případě je představenstvo povinno svolat valnou hromadu za účelem volby nového kontrolora účtu a to nejdéle do třiceti dnů poté, co obdrželo oznámení o rezignaci. Stejný postup platí i v případě úmrtí kontrolora účtu.

#### Článek IX. Zásady hospodaření sdružení

1. Činnost MC Břežánek je v zásadě nevýdělečná s tím, že zdroje příjmů z akcí pořádaných MC Břežánek, dotací, sponzorských darů a příspěvků od státu a právnických nebo fyzických osob jsou využity k rozvoji MC Břežánek a finančně vyrovnanému hospodaření.

2. Majetek MC Břežánek (hmotný a nehmotný) je evidován podle obecně závazných předpisů. O jeho změnách nad určenou hodnotu, je oprávněna rozhodnout valná hromada, jinak představenstvo.

3. Majetek MC Břežánek spravuje představenstvo. Majetek MC Břežánek je využíván zejména k zajištění poslání a cílů MC Břežánek, k úhradě veškerých nákladů s provozem MC Břežánek spojených, tj. zejména náklady na energie, nájem, opravy a údržbu, popř. na úhradu nákladů na spolupracovníky a vnitřní zařízení MC Břežánek.

4. MC Břežánek hospodaří na vlastní účet a vede samostatné účetnictví. Hospodaření s majetkem se řídí obecně závaznými právními předpisy, těmito stanovami a rozpočtem schváleným valnou hromadou na příslušné období.

5. Členské příspěvky jsou jednou ze základních podmínek členství a zdrojem hospodaření MC Břežánek. Valná hromada MC Břežánek, resp. vnitřní předpis stanoví jejich základní výši a způsob platby.

6 MC Břežánek může uzavírat sponzorské smlouvy a v rámci běžného hospodaření i smlouvy o využití svého majetku.

#### Článek X. Zánik sdružení

1. MC Břežánek zaniká :   
a) rozhodnutím valné hromady o dobrovolném rozpuštění nebo sloučení s jiným sdružením  
b) pravomocným rozhodnutím Ministerstva vnitra České republiky o jeho rozpuštění

2. Při zániku MC Břežánek rozpuštěním se provede majetkové vypořádání. Při zániku MC Břežánek rozhodnutím valné hromady provede vypořádání představenstvo a při zániku rozhodnutím Ministerstva vnitra ČR provede vypořádání likvidátor určený ministerstvem.

3. V případě zániku MC Břežánek rozhodnutím valné hromady a po vyrovnání pohledávek a závazků přechází veškerý zbylý majetek MC Břežánek do majetku Obce Dolní Břežany.

#### Článek XI. Závěrečná ustanovení

1. Tyto stanovy nabývají účinnosti dnem registrace Ministerstva vnitra České republiky. Tímto dnem vzniká občanské sdružení MC Břežánek.
